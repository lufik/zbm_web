---
title: 'MS Juniorů v Plzni'
date: '2024-07-14'
template: novinka
id: '20240714-220046000'
user: 'Jan Zháňal'
pictures:
    - name: '1720987914339_G18A6513.jpg'
      ratio: '3'
    - name: '1720987914340_G18A8441 (1).jpg'
      ratio: '3'
    - name: '1720987914340_G18A8601 (1).jpg'
      ratio: '3'
    - name: '1720987914340_G18A8773 (1).jpg'
      ratio: '3'
---
Minulý týden se konala v prostorech kolem Plzně asi největší letošní orienťácká akce u nás – Mistrovství světa juniorů (JWOC), a to dokonce s několikanásobnou účastí žabiňáckých závodníků! Za Česko se totiž nominoval Tom Urbánek a za Slovensko pak hned tři závodníci oblékající na českých závodech žabiňácký dres – Bára Zelníková, Filip Jančík a Matej Balogh.  
A naši závodníci se rozhodně i v extrémně nabité konkurenci nejlepších světových juniorů rozhodně neztratili! Nejlepšího výsledku dosáhl ve sprintu bramborový Filip Jančík, kterému k vysněné medaili chyběla jenom špetka pomyslného orienťáckého štěstí, když za bronzem zaostal o pouhou vteřinu a za vítězem o vteřin pět. I tak ale podal skvělý výkon a jde o fantastický výsledek. Ve stejné disciplíně se dařilo i Tomovi Urbánkovi, který finišoval na 16. místě jako nejlepší z českých reprezentantů. Vědět o sobě však dal i v lesních disciplínách, když byl 26. na middlu a skvěle rozběhl štafetu, kde předával na 4. místě. Štafetové závody byly pro oba tyto borce vůbec velmi úspěšné, jelikož se díky nim podívali dokonce na rozšířené pódium zásluhou pátých míst – Tomovi se to povedlo ve sprintovkách a Filipovi pak v klasické lesní štafetě. Pro Barču i Mateje pak byl šampionát hlavně o sbírání cenných zkušeností a i jejich výkony musíme ocenit, v konkurenci zhruba 170 závodníků se pravidelně umisťovali v první stovce a rozhodně tak svými výkony nezklamali.  
Pozitivní skutečností navíc je, že borci budou do juniorské kategorie patřit ještě další dva (v případě Mateje dokonce tři) roky a tudíž se už teď nemůžeme všichni dočkat, co předvedou na příštím JWOCu, který se bude konat další rok v Itálii.  
Na závěr ještě musíme zmínit celkový úspěch české reprezentace, s 9 získanými medailemi, mezi kterými vyčnívají hlavně dva tituly mistryně světa pro Lucku Dittrichovou a po jednom pro Míšu Novotnou a Honzu Strýčka. Všem českým fanouškům nejen přímo v bouřlivé aréně tak přichystali sladké sportovní překvapení a nám nezbývá než jim pogratulovat!

*Poděkování za příspěvek míří za Adamem U.*
