---
title: 'Mistr Evropy Filip Jančík'
date: '2024-06-24'
template: novinka
id: '20240624-164540000'
user: 'Jan Zháňal'
pictures:
    - name: '1719240633847_IMG_1794.jpg'
      ratio: '6'
    - name: '1719240638083_20240624_103928.jpg'
      ratio: '6'
---
Dnes skončil EYOC (mistrovství Evropy dorostu). Konalo se v Polsku a protože stejnou akci budeme příští rok v červenci [pořádat v Brně](https://eyoc2025.cz/), vyrazili jsme pro inspiraci. Zpět si s sebou vezeme několik A4 zápisků, převážně o tom, jak nechcem, aby to vypadalo. Polských pořadatelů totiž asi nebylo úplně moc, takže to místy trochu drhlo. Ale po sportovní stránce nakonec vše zvládli a tak jsme mohli i fandit našim, na vyhlášení pozorovat stoupat českou vlajku (velká gratulace ke 4 medailím míří do Tesly) a k tomu i podpořit pár žabiňáků.

Po loňské sprintové medaili byl totiž jedním z favoritů Filip Jančík. Svoji roli potvrdil a sprint s náskokem ovládl. Mohli jsme si tím pádem zazpívat alespoň druhou půlku hymny platné do roku 1993 (má pravděpodobně i druhou sloku, ale tu už nám pořadatelé nedopřáli, takže jsme se nemuseli stydět, že neznáme slova). Druhým slovenským reprezentantem, kterého můžete vídat v dresu se žábou byl Matej Balogh, který rozběhl štafety v první skupině a prokázal, že i přes zranění orienťák nezapomněl.
